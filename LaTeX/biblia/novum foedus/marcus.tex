\Liber[Ēvangelium Auctōre\\Mārcō]{Mārcus}

\Caput
\Versus Initium ēvangeliī Jēsū Chrīstī, Deī Fīliī,
\Versus ut scrīptum est in vātibus:

\indentpattern{01001}
\begin{verse}
\begin{patverse*}
\emph{``Ego tibi meum præmittam nūntium,\\
quī tibi viam præparet.\\
\Versus Vōx clāmantis in sōlitūdine:\\
`Parāte viam Dominī;\\
dīrigite sēmitās ejus.'{}''}
\end{patverse*}
\end{verse}

\Versus Baptīzābat Jōhannēs in sōlitūdine, et ēmendātiōnis vītæ baptisma pūblicābat ad peccātōrum veniam.
\Versus Ad eumque proficīscēbātur tōta Jūdæa regiō, ac Hierosolymītānī, et ab eō baptīzābantur omnēs in Jordāne fluviō, cōnfitentēs peccāta sua.
\Versus Erat autem Jōhannēs indūtus camēlīnīs pilīs, lateribus pelliceō cingulō cīnctīs, vescēbāturque locustīs et melle silvestrī.
\Versus Atque hujusmodī verbīs pūblicē docēbat: ``Venit quīdam post mē, adeō mē præstantior, ut ego nōn sim dignus quī ejus calceōrum corrigiam prōnus solvam.
\Versus Ego quidem vōs aquā baptīzāvī, at is vōs Sānctō Spīritū baptīzābit.''

\Versus Accidit autem ut per eōs diēs venīret Jēsūs ā Nazarēthā Galilææ, isque ā Jōhanne baptīzātus est in Jordāne,
\Versus quī Jōhannēs simul ac ex aquā ēgressus est, vīdit cælum findī, et Spīritum quasi columbam dēscendere in eum.
\Versus Exstititque vōx ex cælō: ``Tū es meus cārissimus fīlius, quī mihi acceptus es.''

\Versus Statimque Spīritus eum ēgit in sōlitūdinem,
\Versus ibique fuit in sōlitūdine diēs quadrā\-gintā, tentātusque est ā Satanā, eratque cum ferīs, et eī ministrābant angelī.

\Versus Postquam autem captus est Jōhannēs, vēnit Jēsūs in Galilæam, dīvīnīque rēgnī ēvangelium pūblicāvit,
\Versus dīcēns, `complētum esse tempus, et īnstāre Deī rēgnum, corrigerent sē, et ēvangeliō crēderent.'

\Versus Ambulāns autem apud Galilææ lacum, vīdit Simōnem et Andrēam ejus frātrem, jacientēs in lacum rētia, erant enim piscātōrēs.
\Versus Et Jēsūs dīxit iīs: ``Venīte post mē, et efficiam ut sītis hominum piscātōrēs.''
\Versus Atque illī cōnfestim, relictīs suīs rētibus, eum secūtī sunt.

\Versus Inde paululum prōgressus vīdit Jācōbum Zebedæī fīlium, et Jōhannem ejus frātrem, quī et ipsī in nāvī reficiēbant fundās,
\Versus eōsque prōtinus vocāvit, atque illī patre suō Zebedæō in nāvī cum mercēnāriīs relictō, eum subsecūtī sunt.

\Versus Profectī sunt autem Capharnaum, atque ille continuō ingressus Sabbatīs in collēgium docet,
\Versus illīs ad ejus doctrīnam attonitīs, quippe quī eōs docēret ut potestāte præditus, nōn ut scrībæ.
\Versus Erat autem in eōrum collēgiō homō impūrum habēns spīritum, quī sīc exclāmāvit:
\Versus ``Heu, quid tibi nōbīscum reī est, Jēsū Nazarēne? Vēnistī perditum nōs? Sciō tē quis sīs—Sānctus Deī.''

\Versus At Jēsūs eum increpuit, dīcēns: ``Obmūtēsce, et ex istō migrā.''

\Versus Tum illum spīritus impūrus lacerāvit, et ingentī cum clāmōre exiit ex eō,
\Versus id quod admīrātī sunt omnēs, ita ut inter sēsē disceptārent, `quidnam id esset? quænam ea foret nova doctrīna? quod per potestātem etiam impūrīs spīritibus imperāret, iīque eī pārērent.'
\Versus Itaque dīmānāvit celeriter ejus fāma in omnia Galilæa fīnitima.

\Versus Simul ac autem ex collēgiō ēgressī sunt, vēnērunt in ædēs Simōnis et Andrēæ, cum Jācōbō et Jōhanne.
\Versus Socrus autem Simōnis jacēbat febrīcitāns, id quod illī eī statim dīxērunt.
\Versus Atque ipse eam aggressus, ejus manū prehēnsā allevāvit; eaque prōtinus līberāta febre, cœpit iīs ministrāre.

\Versus Sub vesperum autem, occidente sōle, afferēbantur ad eum omnēs male affectī, ac furiōsī,
\Versus tōtaque cīvitās convēnerat ad forēs.
\Versus Atque ille multōs, quī variīs morbīs vexābantur, sānāvit, et multa dæmonia ējēcit, neque sinēbat dīcere dæmonia, `sē scīre eum esse Chrīstum.'

\Versus Māne autem, multā adhūc nocte, surrēxit exiitque Jēsūs, et abiit in dēsertum locum, atque illīc ōrābat.
\Versus Quem cōnsecūtī Simōn et ejus comitēs,
\Versus eumque nactī, dīcunt eī `eum ab omnibus conquīrī.'

\Versus Quibus ille: ``Eāmus,'' inquit, ``in fīnitima oppidula, ut illīc quoque prædicem. Hāc enim dē causā profectus sum.''
\Versus Itaque pūblicē docēbat in eōrum collēgiīs per tōtam Galilæam, et dæmonia ējiciēbat.

\Versus Aggressus autem eum leprōsus, congenuclāns, hujusmodī verbīs rogāvit: ``Sī vīs, potes mē pūrgāre.''

\Versus Et Jēsūs miseritus, illum porrēctā manū tetigit: ``Volō,'' inquit eī; ``pūrgātor.''
\Versus Et simul eō locūtō, discessit ab illō lepra, isque pūrgātus est.

\Versus Eī autem interminātus, eum prōtinus ējēcit,
\Versus et, ``Vidē,'' inquit, ``nē cui quid dīcās, sed ī ostēnsum tē sacerdōtī, et offer ob tuī pūrgātiōnem quæ præcēpit Mōsēs, ut iīs essent testimōniō.''
\Versus At ille ēgressus, cœpit multa prædicāre, et rem ita dīvulgāre, ut Jēsūs nōn jam posset palam in urbēs ingredī, sed forīs dēsertīs in locīs esset, cum quidem ad eum venīrētur undique.



\Caput
\Versus Cum autem rūrsus post aliquot diēs ingressus esset Capharnaum,
\Versus ubi audītum est eum esse domī, prōtinus tam multī convēnērunt, ut eōs nē vestibulum quidem caperet.
\Versus Ad quōs cum verba faceret, veniunt ad eum quīdam membrīs captum ferentēs, quī ā quattuor portābātur,
\Versus quī cum ad eum accēdere propter hominum turbam nōn possent, dētēxērunt tēctum ubi erat ille, factōque forāmine, dēmīsēre grabātum in quō jacēbat sīderātus.
\Versus Eōrum vīsā fīdūciā, Jēsūs dīcit sīderātō: ``Nāte, ignōscuntur tibi peccāta tua.''

\Versus Erant autem scrībārum quīdam illīc sedentēs, quī cum suīs animīs sīc cōgitābant:
\Versus ``Quis fit, ut hic ita loquātur impiē? Quis potest ignōscere peccāta, nisi ūnus Deus?''

\Versus Tum Jēsūs, cum prōtinus animō suō eōs sīc sēcum cōgitāre cognōvisset, dīxit iīs: ``Quid ista cōgitātis cum vestrīs animīs?
\Versus Utrum facilius est: dīcere sīderātō, `Ignōscuntur tibi peccāta,' an dīcere, `Surge, et tolle grabātum tuum et ambulā'?
\Versus Atque ut sciātis potestātem habēre Fīlium Hominis ignōscendī in terrīs peccāta,
\Versus tibi dīcō,'' inquit sīderātō, ``surge, et sublātō grabātō tuō, abī domum tuam.''
\Versus Atque ille prōtinus surrēxit, sublātōque grabātō exiit cōram omnibus, adeō ut omnēs attonitī Deum collaudārent, `sēsē nihil umquam tāle vīdisse' cōnfitentēs.

\Versus Profectus est autem rūrsus ad lacum, et ad eum omnēs vulgō veniēbant, isque eōs docēbat.
\Versus Præteriēns autem Jēsūs, cōnspicātus Lēvim Alphæī fīlium, ad pūblicānōrum mēnsam sedentem, dīcit eī: ``Sequere mē.'' Atque ille surrēxit, eumque secūtus est.

\Versus Accidit autem ut Jēsū in illīus ædibus convīvante, cum multī pūblicānī et improbī cum eō, ejusque discipulīs accumberent (erant enim multī quī eum secūtī fuerant),
\Versus scrībæ et Pharisæī, eō vīsō cum pūblicānīs et improbīs cibum capiente, quærerent ex ejus discipulīs, `quī fieret ut cum pūblicānīs et improbīs cibum pōtiōnemque sūmeret?'

\Versus Quō audītō, Jēsūs dīxit iīs: ``Nōn egent valentēs medicō, sed male affectī. Nōn vēnī vocātum īnsontēs, sed sontēs ad frūgem.''

\Versus Cum solērent autem Jōhannis et Pharisæōrum discipulī jejūnāre, eum hujusmodī verbīs convēnērunt: ``Quī fit ut Jōhannis et Pharisæōrum discipulī jejūnent, tuī discipulī nōn jejūnent?''

\Versus Quibus Jēsūs: ``Possuntne quī nūptiās celebrant,'' inquit, ``dum iīs spōnsus adest jejūnāre? Quamdiū habent mēcum spōnsum, nōn possunt jejūnāre.
\Versus Sed veniet tempus, cum iīs spōnsus auferētur, quō quidem tempore jejūnābunt.

\Versus ``Neque vērō quisquam pannī rudis pittacium assuit veterī vestīmentō. Aliōquī novum illud ejus supplēmentum auferret veteris partem, atque ita dēterior fieret fissūra.
\Versus Neque quisquam vīnum novum in veterēs utrēs recondit. Aliōquī rumperet utrēs vīnum novum, et vīnum effunderētur, et utrēs perderentur. Sed est vīnum novum in novōs utrēs condendum.''

\Versus Accidit autem ut eō per sata trānseunte, cum Sabbatī diēs esset, ejus discipulī iter facientēs spīcās vellerent.
\Versus Itaque Pharisæī dīxērunt eī: ``Ēn, cūr faciunt Sabbatīs, quod nōn licet?''

\Versus Quibus ille: ``Numquamne lēgistis,'' inquit, ``quid fēcerit Dāvīd, cum aliquandō egēret, et ēsurīret, ipse ejusque comitēs,
\Versus ut Deī domum ingressus, Abiāthāre pontifice, apposititiōs pānēs (quibus nōn nisi sacerdōtibus vescī fās est) comēderit, et suīs etiam comitibus impertīverit?
\Versus Sabbatum,'' inquit iīs, ``propter hominem factum est, nōn homō propter Sabbatum.
\Versus Itaque Dominus Fīlius est Hominis, etiam Sabbatī.''


\Caput
\Versus Ingressus est autem rūrsus in collēgium, ubi cum homō esset āridam habēns manum,
\Versus illī eum observābant, an Sabbatō eum sānāret, ut eum incūsārent.
\Versus Igitur ille hominī siccam habentī manum dīxit: ``Surge in medium.''
\Versus Tum illōs alloquēns: ``Licetne Sabbatīs benefacere, an malefacere? Vītam servāre, an interficere?''
\Versus Cumque illī tacērent, ille eōs īrātē circum intuitus, eōrum animī callum dolēns, dīcit hominī: Extende manum tuam. Atque ille extendit, eaque tam sāna reddita est, quam erat altera.
\Versus Pharisæī vērō ēgressī, prōtinus cum Hērōdiānīs cōnsilium dē eō perimendō cēpērunt.

\Versus At Jēsūs sēsē cum suīs discipulīs recēpit ad lacum, eumque ingēns hominum multitūdō ā Galilæā secūta est, et ā Jūdæā,
\Versus et ā Hierosolymīs, et ab Idūmæā, et ab agrō Transjordānīnō, Tyrōque et Sīdōnī fīnitimī, cum audīvissent quæ faceret, ad eum ingentī multitūdine vēnērunt.
\Versus Itaque ille suīs discipulīs mandāvit, ut sibi præstō esset nāvicula, propter turbam, nē ab illīs premerētur.
\Versus Multōs enim sānāverat, itaque ruēbant in eum, ut eum tangerent, quotquot erant in aliquō cruciātū.
\Versus Item spīritūs impūrī, cum eum aspexerant, accidēbant eī, et ita clāmābant: ``Tū es Deī fīlius,''
\Versus quōs ille multum objūrgābat, nē sē manifēstum facerent.

\Versus Ascendit autem in montem, et advocāvit quōs voluit, atque ubi illī ad eum vēnērunt,
\Versus cōnstituit duodecim, quī sē comitārentur, et quōs ad pūblicē docendum dīmitteret,
\Versus quīque potestātem habērent cūrandī morbōs, et dæmonia ējiciendī.
\Versus Imposuit autem Simōnī nōmen Petrum,
\Versus itemque Jacōbum Zebedæī fīlium, et Jōhannem Jacōbī frātrem, quibus nōmina imposuit Boanergēs, hoc est tonitrūs fīliī,
\Versus et Andrēam, et Philippum, et Bartholomæum, et Matthæum, et Thōmam, et Jacōbum Alphæī fīlium, et Thaddæum, et Simōnem Cananītam,
\Versus et Jūdam Iscariōtam, eum ā quō prōditus est.

\Versus Deinde ubi domum vēnērunt, convēnit rūrsum multitūdō, adeō, ut nē cibum quidem capere possent.
\Versus Quō audītō, suī ad eum capiendum profectī sunt, dīcēbant enim, `eum esse īnsānum.'
\Versus Scrībæ autem, quī ā Hierosolymīs dēscenderant, dīcēbant eum habēre Beelzebūlem, et per dæmoniōrum prīncipem ēicere dæmonia.

\Versus At ille eōs advocātōs sīc est per similitūdinēs allocūtus: ``Potestne Satanās Satanam ējicere?
\Versus Quod sī quod rēgnum ab sēsē dissīdet, id rēgnum stāre nōn potest.
\Versus Aut sī qua domus sēcum ipsa dissīdet, ea domus stāre nōn potest.
\Versus Quod sī Satanās sēcum ipse pugnat, ac dissīdet, stāre nequit, sed fīnem habēbit.
\Versus Nōn potest quisquam alicujus potentis supellectilem, in ejus ædēs ingressus, dīripere, nisi prius potentem illum vinciat, atque ita dēmum ejus ædēs dīripiat.
\Versus Certō scītōte, omnium hominum generī peccāta, et quæcumque maledicta dīxerint, ea esse ignōscenda.
\Versus Sed quī Sānctō Spīrituī male dīxerit, numquam assecūtūrus est veniam, sed obnoxius est suppliciō sempiternō.''
\Versus Quoniam dīcēbant, `eum immundum habēre spīritum.'

\Versus Vēnērunt autem ejus māter et frātrēs, forīsque manentēs cūrārunt eum arcessendum,
\Versus cum quidem eum circumsedēret hominum multitūdō. Cum igitur illī eī dīxissent, adesse forīs ejus mātrem, et frātrēs quī eum quærerent,
\Versus ille sīc iīs respondit: ``Quæ est mea māter, meīque frātrēs?''
\Versus Tum circumspectīs discipulīs, quī sē circumsedēbant: ``Ecce mea māter, inquit, meīque frātrēs.
\Versus Quisquis enim Deī voluntātī pāret, is meus frāter, et soror, et māter est.''



\Caput
\Versus Rūrsus autem cœpit ad lacum docēre, tantaque ad eum convēnit hominum multitūdō, ut nāvem ingressus sedēret in lacū, et omnem multitūdinem, quæ apud lacum in terrā erat,
\Versus multa per similitūdinēs docēret, et inter docendum sīc iīs dīceret:
\Versus ``Audīte! Profectus est aliquandō quīdam sator ad serendum.
\Versus Atque inter serendum accidit, ut aliud caderet apud viam, id quod comēdērunt āereæ volucrēs, quæ supervēnērunt.
\Versus Aliud cecidit in saxētum, ubi nōn multam habēbat humum, idque statim exortum est, quod profundam terram nōn habēret.
\Versus Deinde ortō sōle, æstuāvit, et quoniam rādīcem nōn habēbat, āruit.
\Versus Aliud cecidit in spīnās, quæ spīnæ crēvērunt, idque suffōcārunt, ita ut frūctum nōn ēdiderit.
\Versus Aliud cecidit in bonam terram, ēdiditque frūctum, quī tantō incrēmentō auctus est, ut extulerit partim cum trīgēsimō, partim cum sexāgēsimō, partim cum centēsimō.
\Versus Quī aurēs habet ad audiendum,'' inquit iīs, ``audiat.''

\Versus Cum autem seorsum esset, interrogārunt eum suī, cum duodecim, dē eā similitūdine.
\Versus Quibus ille: ``Vōbīs datum est,'' inquit, ``rēgnī Deī arcānum nōsse. At cum illīs exterīs omnia per similitūdinēs aguntur,
\Versus ut 

\indentpattern{01}
\begin{verse}
\begin{patverse*}
\emph{```aspiciant, neque videant,\\
et audiant, nec intellegant,\\
nē ad frūgem redeant,\\
atque ita iīs ignōscantur peccāta.'}
\end{patverse*}
\end{verse}

\Versus ``An nescītis hanc similitūdinem?'' inquit iīs. ``Quō pactō vērō similitūdinēs omnēs cognōscētis?
\Versus Sator sermōnem serit.
\Versus Secundum viam autem ubi seritur sermō, iī sunt quī simul ac audīvērunt, venit Satanās, tollitque satum in eōrum animīs sermōnem.
\Versus Similiter quī in saxētum seruntur, iī sunt, quī cum sermōnem audiunt, eum prōtinus accipiunt cum lætitiā.
\Versus Vērum nōn habent in sēsē rādīcem, sed temporāriī sunt. Deinde ortā propter sermōnem calamitāte, aut īnsectātiōne, citō dīmoventur.
\Versus Quī autem in spīnās seruntur, iī sunt quī sermōnem audiunt,
\Versus sed superveniunt hujus vītæ cūræ, et dīvitiārum fallācia, reliquārumque rērum cupiditātēsque sermōnem ita suffōcant, ut sit īnfrūctuōsus.
\Versus At in bonam terram satī, iī sunt quī sermōnem, et audiunt et admittunt, et frūctum ferunt partim trīgēcuplum, partim sexāgēcuplum, partim centuplum.''

\Versus Item hoc dīxit iīs: ``Numquid accenditur lucerna, ut sub modiō pōnātur, aut sub lectō? Nōn ut in candēlābrō pōnātur?
\Versus Nihil enim est tam occultum quod nōn sit patefaciendum, neque quidquam tam arcānē sit, quod nōn palam futūrum sit.
\Versus Sī quis aurēs ad audiendum habet, audiat.

\Versus ``Vidēte quid audiātis,'' inquit iīs. ``Quā mēnsūrā mētiēminī, mētiendum vōbīs est, et vōbīs addētur audientibus.
\Versus Nam quī habet, eī dabitur, quī vērō nōn habet, etiam quod habet ēripiētur eī.''

\Versus Deinde dīcēbat: ``Perinde est cæleste rēgnum, ac sī quis jaciat humī sēmen,
\Versus deinde dormiat, atque surgat noctēs et diēs, sēmenque germinet, et grandēscat, eō nesciente.
\Versus Nam terra, sponte suā parit, prīmum herbam, deinde spīcam, deinde plēnum in spīcā frūmentum.
\Versus Simul ac autem frūctus adolēvit, ille falcem immittit, quoniam messis adest.''

\Versus Item dīcēbat: ``Cui assimilābimus rēgnum Deī? Aut quā id comparātiōne comparābimus?
\Versus Perinde est ac grānum sināpī, quod cum in terrā satum est, est quidem omnium terrestrium sēminum vel minimum.
\Versus Sed cum est satum, crēscit, fitque omnium maximum olerum, tantōsque rāmōs prōcreat, ut possint sub ejus umbrā āereæ volucrēs nīdulārī.''

\Versus Hujusmodī similitūdinibus multīs ad illōs verba faciēbat, prout audīre poterant.
\Versus Nec eōs absque similitūdine alloquēbātur, sed seorsum discipulīs suīs explicābat omnia.

\Versus Dīxit autem iīs illō diē sub vesperam: ``Trājiciāmus.''
\Versus Itaque illī, omissā hominum multitūdine, eum admīsērunt, ut erat in nāvī, cum quidem aliæ quoque nāviculæ essent ūnā cum eō.
\Versus Exstitit autem tanta ventī procella, ut flūctūs adeō nāvem invāderent, ut ea jam replērētur,
\Versus cum esset ipse in puppī, super cervīcālī dormiēns. Igitur illī eum excitant, et: ``Magister,'' inquiunt, ``nihilne hoc cūrās, quod perīmus?''

\Versus At ille expergēfactus, ventum objūrgāvit et lacuī dīxit: ``Tacē! Obmūtēsce!'' Itaque sēdātō ventō, magna tranquillitās exstitit.

\Versus Et ille: ``Adeōne timidī estis?'' inquit iīs. ``Quī fit ut fīdūciam nōn habeātis?''

\Versus Illī vērō ingentī metū perculsī, dīcere inter sēsē: ``Et quis est hic, ut eī ventus et lacus obœdiant?''


\Caput
\Versus Vēnērunt autem trāns lacum in agrum Gadarēnōrum,
\Versus eīque simul ac ex nāvī ēgressus est, occurrit ex monumentīs homō impūrum habēns spīritum,
\Versus in monumentīs dēgere solitus, quem nē catēnīs quidem poterat vincere quisquam;
\Versus quippe ā quō sæpe compedibus catēnīsque vīnctō, discerptæ fuerant catēnæ, et compedēs comminūtæ, nec eum quisquam domāre potuerat.
\Versus Semper autem noctēs diēsque in montibus et sepulcrētīs agēns, clāmābat, et sē ipsum lapidibus contundēbat.

\Versus Is vīsō procul Jēsū accurrit, eīque honōrem præbuit,
\Versus et ingentī vōce clāmāns, inquit: ``Quod tibi mēcum reī est, Jēsū Suprēmī Deī Fīlī? Obtestor tē per Deum, nē mē torqueās.''

\Versus Ille enim eī dīcēbat: ``Exī impūre spīritus ex homine,''
\Versus eumque interrogābat `quod eī nōmen esset.'

Cui ille respondit: ``Legiō mihi nōmen est, quoniam multī sumus,''
\Versus eumque multum ōrābat, nē eōs extrā eam regiōnem mitteret.

\Versus Erat autem illīc apud montēs porcōrum grex ingēns quī pāscēbat.
\Versus Igitur eum rogārunt dæmonēs omnēs, ut sē in porcōs mitteret, ut in eōs ingrederentur.
\Versus Id quod simul ac iīs permīsit Jēsūs, ēgressī spīritūs impūrī, ingressī sunt in porcōs, atque grex per præceps in lacum dēcurrit (erant autem circiter duo mīlia) inque lacū suffōcātī sunt.

\Versus Subulcī autem fūgērunt, idque et in urbe, et per rūra nūntiārunt. Itaque profectī hominēs ad videndum quod accidisset,
\Versus veniunt ad Jēsum, spectantque furiōsum illum sedentem, vestītumque, et sānæ mentis, quī legiōnem habuerat, timuēruntque.
\Versus Cumque iīs nārrāssent, quī vīderant, quid accidisset furiōsō, itemque dē porcīs,
\Versus cœpērunt eum ōrāre, ut ex suīs fīnibus discēderet.

\Versus Eum autem in nāvem ingressum, rogābat quī furiōsus fuerat, ut esset eī comes.
\Versus Vērum Jēsūs nōn permīsit eī, sed dīxit: ``Abī domum tuam, ad tuōs, iīsque nūntiātō quæ tibi Dominus, tuī miseritus fēcerit.''
\Versus Ita ille discessit, cœpitque per Decapolim prædicāre, quæ sibi fēcisset Jēsūs, id quod mīrābantur omnēs.

\Versus Jēsū autem rūrsus in nāvī trājectō, convēnit ad eum frequēns hominum multitūdō:
\Versus cumque esset apud lacum, vēnit quīdam magistrōrum collēgiī, nōmine Jaīrus, quī eō vīsō, eī ad pedēs accidit,
\Versus eumque multum ōrāvit, dīcēns, `fīliolam suam in extrēmō esse perīculō; venīret, eīque manūs impōneret ut servārētur, ac revalēsceret.'
\Versus Ita ille cum eō abiit, tantā eum sequente hominum multitūdine, ut eum premerent.

\Versus Quædam autem mulier, quæ sanguinis prōfluviō duodecim jam annōs labōrābat,
\Versus et multa ā multīs passa medicīs, omnī suā rē cōnsūmptā, nōn sōlum nihil prōfēcerat, sed in dēterius vēnerat.
\Versus Cum dē Jēsū audīvisset, vēnit ā tergō inter turbam, ejusque vestīmentum tetigit;
\Versus cōgitābat enim, sī vel ejus vestēs attingeret, sē salvam fore,
\Versus et prōtinus āruit ejus fōns sanguinis, sēnsitque sē corpore esse ab eā miseriā sānātam.

\Versus Et Jēsūs statim apud sēsē vim ā sē profectam cognōscēns, conversus in turbā dīxit: ``Quis mea vestīmenta tetigit?''

\Versus Cui ejus discipulī: ``Vidēs tē turbā premī, et quæris quis tē tetigerit?''

\Versus Sed cum ille circumspiceret, ut eam vidēret, quæ id fēcerat,
\Versus territa mulier, et tremebunda, sciēns quid sibi accidisset, vēnit, et eī accidit, remque omnem, ut sēsē habēbat, dīxit.
\Versus Et ille: ``Fīlia,'' inquit eī, ``tua tē fīdūcia servāvit. Abī salva, et estō ā tuō malō sāna.''

\Versus Adhūc eō loquente, veniunt ā magistrō collēgiī, quī eī dīcunt: ``Tua fīlia mortua est, quid jam molestus es magistrō?''

\Versus At Jēsūs, simul ac quid dīcerētur audīvit, dīxit magistrō collēgiī: ``Nē metue; tantum crēde.''

\Versus Nōn sīvit autem quemquam sē subsequī, præter Petrum, et Jacōbum, et Jōhannem Jacōbī frātrem.
\Versus Deinde ubi vēnit in ædēs magistrī collēgī, videt tumultum, et plōrantēs, multumque ejulantēs,
\Versus ingressusque dīcit iīs: ``Quid tumultuāminī, et plōrātis? Puella nōn est mortua, sed dormit.''
\Versus At illī eum dērīdēre.

Ipse, ējectīs omnibus, assūmptō puellæ patre atque mātre, et suīs comitibus, ingreditur eō ubi jacēbat puella,
\Versus ejusque manū prehēnsā, dīcit eī: ``Talitha cumī,'' (quæ verba sīc sonant: ``Puella, inquam tibi, surge.'')
\Versus Statimque surrēxit puella, et ambulāre cœpit (erat autem annōrum duodecim) unde illī vehementer attonitī sunt.
\Versus Præcēpit autem iīs Jēsūs magnopere, nē quis id rescīsceret, eīque cibum darī jussit.
